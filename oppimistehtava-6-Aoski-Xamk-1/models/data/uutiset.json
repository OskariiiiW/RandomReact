[
    {
        "uutisId" : 1,
        "otsikko" : "Koronan outo oire: ohjelmistokehittäjät elävät tuottavuuden kulta-aikoja",
        "sisalto" : "Muiden tapaan myös ohjelmistojen suunnittelijat ja kehittäjät joutuivat nopeasti turvautumaan kotikonttoreiden turvaan pandemian raivotessa ympäri maailmaa. Infoworldin mukaan nämä it-ammattilaiset ovat koronan yhtenä sivuvaikutuksena löytäneet duuneissaan aivan uuden tuottavuuden tason – jopa niin korkean, että suurin osa aikoo pysyäkin kodeissaan.\r\n\r\nTämä ilmenee Accelerated Strategies Groupin tällä viikolla julkistamassa kyselyssä, jossa tutkimustalo oli haastatellut 23 maassa kaikkiaan 347 ohjelmistokehittäjää Pohjois-Amerikassa ja emea-alueella. Tutkimuksen toimeksiantaja on pilvipalveluja ja yrityssoftaa tarjoava CloudBees.\r\n\r\nKyselyssä selvisi ainakin se, että noin 65 prosenttia etätöitä puskevista kehittäjistä aikoo pysytellä jatkossakin kotona ainakin kolmena päivänä viikossa. Lähes kaksi kolmasosaa arvioi heidän softatiimiensä tuottavuuden kohentuneen merkittävästi pandemian aikana. Vain joka kahdeksas arveli tuottavuuden heikentyneen etätöissä.\r\n\r\nVaikka vain pieni osa vastaajista sanoi tehneensä menestyksellisesti töitä kotoa käsin jo kauan ennen pandemiaa, eivät etätyöt ole ohjelmistokehittäjille mitenkään tuntematon alue. Reilut 87 prosenttia on hoitanut töitään jossakin määrin kotona jo aiemmin.\r\n\r\nTuottavuus on kohennut muun muassa sen takia, että kotona tehtävät on helpompi aikatauluttaa joustavasti. Samoin yhteistoiminta eri aikavyöhykkeillä toimivien tiimien kanssa on sujuvampaa, kun esimerkiksi työmatkoista ei ole tarvinnut huolehtia.\r\n\r\nReilu puolet kehittäjistä arvioi koronapandemian nopeuttaneen heidän yritystensä pilvisiirtymää ja lisänneen panostuksia devopsiin.\r\n"
    }
]